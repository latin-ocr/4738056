24 [262]

fabulam aliquam cum patria victoris urbe vel vincendi modo
coniunctam epico more enarraret, tum in fine carminis ad
victoriam celebrandam reverteretur. Praeterea inter haec
certa tria membra saepe minores insertae sunt particulae ad
transitum faciendum, ut re vera septem illae Terpandri partes,
quarum primae tres ultimis tribus respondent, in aliquot
Pindari carminibus recognosci posse videantur. Conf. etiam
Eduardum Luebbert de Pindaro nomorum Terpandri imitatore
in programmate Bonnensi a. 1885 disputantem. Multo rarius
poeta Thebanus carmina ita disposuit, ut victoris laude in
mediam partem translata in initio et fine fabulam aliquam
exponeret. Itaque cum plurimarum odarum initium, non solum
argumentum sed etiam versuum numerum si spectamus, cum
fine fere congruat, non mirabimur, si Pindarus verborum
quoque delectu hanc rationem expressit. Illud igitur, quod,
dum urbium appellationes consideramus, animadvertimus, sub
finem carminum poetam nonnumquam ad eadem recurrere
nomina, quibus initio usus sit, servata tamen semper illa regula,
ne repetitio intra unum idemque systema fiat, hoc in plerisque
victorum ipsorum appellationibus valere nunc videbimus.
Nam in carmine Olympico septimo Pindarus postquam
in v. 13 Diagorae Rhodii victoris nomen proprium pronuntiavit,
in V. 15 artificio quodam nomen reddens ideo se carmine
tamquam appulisse animum ad Rhodum insulam contendit, ut
laudaret πελώριον ἄνδρα παρ’ Ἀλφεῷ στεφανωσάμενον. Nempe
Olympiae ad Alphei fluminis aquas Diagoras victoriam adeptus
erat. Deinde in v. 80 Diagorae nomine repetito poeta in
V. 89 victorem, qui inter pugiles certaverat, ἄνδρα mi} ἀρετάν
εὑρόντα vocat. Itaque consulto et in exordio et in epilogo
huius odae primum nomine proprio, deinde aliqua appellatione
a vincendi modo petita usus videtur esse. Eadem fere ratio
intercedit inter carminis Olympici noni initium et finem.
Nam cum in V. 4 et in v. 87 Epharmosti Opuntii nomen
proprium usurpetur, in v. 13 --14 et V. 110 poeta per
ambages nomen reddidit, illic ἀνδρὸς κλεινᾶς ἐξ Ὀπόεντος,
hic τόνδ’ ἀνέρα verbis usus, ut duo nomina propria et duae
circumlocutiones inter se responderent. Quocum illud con-
gruit, quod carminis Olympici decimi in v, 18 et v. 92

